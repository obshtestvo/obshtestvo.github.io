---
published: true
layout: post
title: "Първи проекти с отворен код в държавата"
category: milestone
---
[![Банер за първият държавен софтуер с отворен код](/media/oss-banner.png)](/media/oss-banner.png)

Нещо важно, случващо се за пръв път в България – беше публикуван кодът на софтуер, поръчан и платен от държавата:

<https://github.com/governmentbg/AISKAO>

Надолу ще прочетете:

<a name="what"></a>

1. [Какво е публикувано](#what)
1. [Какво може да се направи с публикуваното](#calltoaction)
1. [Защо е важно](#important)
1. [Какво следва](#next)

Публикуваният код е само част от поръчания проект, но е една полезна част. Тя задвижва няколко сайта, които служат като реални допирни точки между гражданите и държавата. Работещ пример е [порталът за електронни услуги на Агенцията по безопасност на храните](https://aiskao.bfsa.bg/pub).

Кодът се намира в [новосъздадения държавен и официален GitHub акаунт](https://github.com/governmentbg/about#readme), който съществува благодарение на Радослав Миланов, Павел Иванов и компания от администрацията на Министерски съвет и на ентусиасти от [Общество.бг](https://www.facebook.com/obshtestvo.bg).

<a name="calltoaction"></a>

Публикуването на кода позволява да се разбере как работят проектите, дали са качествено реализирани, дали оправдават цената си и прочее. Дава се и възможност за бързи подобрения от самите граждани. Това са първи стъпки към качествено, полезно и удобно е-управление, което да остане съвременно дълго време след стартирането си.


> ***Призив към техничарите:*** Нека направим тази стъпка работеща. Това е проект с отворен код. Създателите му от фирма [ТехноЛогика](http://www.technologica.com/) следят хранилището за pull-request-и и issues. Вижте дали проектът работи както трябва, предлагайте промени, или приканете ваш познат да прегледа.

В същия GitHub акаунт може да бъде намерен и [кодът на държавния портал за отворени данни](https://github.com/governmentbg/opendata), който за момента се развива и поддържа про боно от Общество.бг.

<a name="important"></a>

Като бонус, може да се насладите и на [първия commit в GitHub, направен самоинициативно от служител в държавната администрация](https://github.com/governmentbg/about/commit/807f418f87289a8b4c7d47277274f821e72fbedb).


## Защо "отвореният код" е толкова важен?
Преди по-малко от година стартира [кампанията на Общество.бг за разработване на държавен софтуер с отворен код](https://gov.obshtestvo.bg/), в която детайлно описваме защо софтуерът, изработван по поръчка за държавата и плащан от данъкоплатците, трябва да е публична собственост, с отворен код и да се разработва прозрачно.

Това не е техническа прищявка, а важен стратегически ход.

Обикновено държавните поръчки за изработка на софтуер протичат по следния сценарий – държавата решава, че има нужда от дадена софтуерна система. Намира се фирма-изпълнител и проектът стартира. Изпълнителят се оттегля зад една дебела завеса и започва строежът. Никой от крайните ползватели (администрация или граждани) и реално плащащите – данъкоплатци – не може да види какво става и как се харчат парите им. След Х години, завеста се вдига и тържествено се срязва лентичката на вече готовата, остъклена и измазана сграда.

Дали помещенията са разположени удобно? Дали ще има достатъчно електрически контакти? Дали мазилката няма да мухляса, да се олющи и да падне върху нечия глава заради некачествено изпълнение? Дали етажите не са високи по 1.5 м, защото някой е решил да спести пари? Дали изобщо имаме нужда от такава сграда? На това място? Не се знае. Държавата плаща на изпълнителя и темата се приключва.

В България вече си имаме един цял призрачен град, пълен с такива съмнителни сгради, някои от които са ни стрували десетки милиони. Хвърлени са камиони с пари за прекарване на инфраструктура като за милиардно население. И въпреки това, никой не иска да живее там. Защо ли е така?

Една от основните причини е липсата на каквато и да е възможност за граждански контрол.

У нас има достатъчно голяма общност от софтуерни и IT-специалисти, които имат техническите умения и гражданската позиция да осъществяват такъв контрол над изпълнението на държавните софтуерни поръчки.

Отвореният код, наред с множеството си предимства, ни осигурява тази много важна възможност – за **проследимост и контрол**.

Да се разработва проект с отворен код означава, че от ден първи на изпълнението на дадена обществена поръчка за изработка на софтуерна система, всичко, което фирмата-изпълнител произвежда, ще е публично и видимо от всички.
Ако продължим метафората със сградата, при отворения код вие имате възможност да посетите строежа във всеки един ден, още от първата копка, и да разгледате:

- какъв е напредъкът до момента;
- дали се използват качествени материали;
- дали основите и носещите конструкции се градят правилно;
- дали се спазват общоприети стандарти и добри практики;
- дали електрическата и водопроводната инсталация се прокарват според плана и прочее.

Ако нещо не е наред, можете да реагирате своевременно, а не да чакате официалното откриване, ако не и по-късно, чак когато се нанесете и таванът падне върху децата ви.

А фирмата-изпълнител ще знае, че крайният получател на продукта, чийто средства се харчат, вижда всичко, във всеки един момент. Дори само това знание е силен мотиватор човек да положи усилията да направи нещата както трябва.

Без прозрачността, която отвореният код дава, нещата ще продължат да се случват по стария начин.

Има множество други ползи от отворения код, като възможност за преизползваемост на проекти или части от тях, както от държавата, така и от бизнеса, подобряване на конкуренцията, намаляване на риска от vendor lock-in и прочее.

### Митове за отворения код

Ако имате притеснения относно сигурността на проектите с отворен код, може да погледнете [секцията с "Митове за отворения код"](https://gov.obshtestvo.bg/#myths) в нашата кампания. Вероятно в ежедневието си използвате множество софтуерни продукти, за които дори не подозирате, че са с отворен код.

<a name="next"></a>

Интересен факт например е, че криптографският софтуер, на който стъпва сигурността на електронното ви банкиране и сайтовете за пазаруване онлайн, е с отворен код.

## Какво следва?
Един от основните източници на финансиране на поръчки за изработка на софтуер, са европейски средства. За периода 2015-2020 г., европейското финансиране за такива проекти ще идва по оперативна програма "Добро управление" (ОПДУ).

Интересното е, че с помощта на участници от Общество.бг и безсъние от хора като Васил Величков, в тази нова програма в момента е заложено изискването **всички софтуерни проекти**, чиято изработака ще се финансира от програмата, да бъдат с отворен код.

Очакваме [държавният GitHub акаунт](https://github.com/governmentbg/about#readme) да започне да се пълни с проекти в най-близко бъдеще.

Малки стъпки към едно по-добро е-управление.

Пътят до тези малки победи беше дълъг и никак не лек. Съвсем откровено, дори нямаме сили да разкажем цялата история. Може би някой ден, ако почувстваме нужда, ще напишем мемоари (половината с хипербули, както си му е реда), в които ще се намери местенце за това. А може и да имате късмет да ни хванете на по бира в топлите летни дни и да ви надуем главите :)

Божо, Жоро, Митьо, Петко
