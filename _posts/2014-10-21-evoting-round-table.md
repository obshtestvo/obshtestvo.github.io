---
published: true
layout: post
title: "Кръгла маса за електронно гласуване"
category: update
---

По покана на Гергана Паси (Дигиталната Национална Коалиция) аз (Божидар Божанов) и Илиян Стоянов участвахме в кръгла маса за електронно гласуване. 

Имаше представители на МВР, МВнР, МТИТС, БАИТ, БАСКОМ, ИО, Scytl и други.

Дискусията вървеше в няколко направления, като заключенията са следните:

- няма технологична пречка пред реализирането на електронно гласуване
- на всички са ясни ползите от електронно гласуване - спестяват пари и време, увеличават избирателната активност, позволяват на българите в чужбина да упражнят гласа си
- МВР изразиха неувереност, че електронното гласуване ще реши проблемите с купения и контролиран вот, но достатъчно хора се обединиха около позицията, че то няма за цел да решава този проблем, няма и да го влоши. Николай Недялков изтъкна дори механизми, по които може да го облекчи.
- В МВР се притесняват, че електронното гласуване ще отвори врата за киберпрестъпления; теза, която остана неаргументирана в моите очи.
- проф.Емилия Друмева, бивш конституционен съдия и настоящ съветник на премиера сподели, че няма конституционна пречка пред електронното гласуване. Отхвърлянето на кодекса "Фидосова" не означава принципно отхвърляне на електронното гласуване. Нужно е просто то да бъде вписано правилно в кодекса.

Най-важното, около което имаше и най-много дискусии, беше "чипът" в личната карта - т.е. дали да има електронна идентификация в документа за самоличност. По темата се изказаха от МВР, като тезата им беше, че има "много плюсове и много минуси, и се търси правилното решение". От Борика-Банксервиз щрихираха тяхното решение eID, базирано на австрийския опит, за което проблемът в момента е че няма правна рамка.

Аз се опитах максимално еднозначно да подчертая, че няма как да имаме електронно гласуване без електронна идентичност в личната карта, а Гергана Паси подкрепи тази теза. Други хора споменаха различни опции, като two-factor authentication, персонални кодове, и какво ли още не, което обаче според мен няма как да работи в мащаб и така, че да бъде удобно за гражданите.

След кръглата маса имах кратък разговор с директор дирекция Комуникация и информационни системи към МВР (Ивайло Кънов), който ми даде контактите си и каза, че е отворен за коментари.