---
published: true
layout: post
title: "Среща със заместник-министъра на транспорта"
category: meetings
---

На 19 август се проведе среща между представители на Общество.бг и заместник-министъра на транспорта, информационните технологии и съобщенията от служебния кабинет – Камен Спасов.

На срещата в министерството присъстваха Антон Стойчев, Божидар Божанов, Жоро Пенчев, Димитър Димитров, Петко Циков и заместник-министър Спасов.

## Какво научихме?

### Проект за промени в ЗЕУ

Един от основните приоритети на служебното правителство и в частност на поверения на министъра ресор, е да се изготви проектозакон за изменение и допълнение на Закона за електронно управление (ЗЕУ). По него в момента работи група от около десетина човека – някои от тях били участвали в разработката на предишните версии, други са просто юристи от различни министерства и агенции. По думите на министъра, хората са ангажирани и имат желание да направят нещо реално полезно.

Идеята е в максимално кратък срок - от порядъка на около две седмици - да се изготви първи вариант, който да е годен за публично обсъждане. След това, с помощта на различни канали, да се започне това обсъждане и да се направи поне още една итерация над текста.

Тъй като това е само проект, основните цели, които работната група и министърът си поставят, са:

- Чрез публичност да се достигне до ангажираност на повече хора с темата.
- Да се демонстрира работа по открит и прозрачен начин.
- Да се покаже, е е възможно да се достигне до реално смислени текстове в закона.
- Да се стигне до приемлив обществен консенсус над законопроекта.

С горните точки, екипът се надява да създаде обществен натиск над следващите управници, за да може да е по-трудно да избягат от ангажименти и разумни, реални стъпки в тази посока.

### Среща с шефа на ICANN

Зам.-министър Спасов ще се срещне с директора на ICANN на 29 август. В тази връзка, ни отправи запитване като представители на Общество дали имаме интерес и желание да поемем ролята на регистър и администратор на top-level domain (TLD) на кирилица за България. За такова име беше спрягано `.бг`, но все още нямаме официално одобрен TLD на кирилица. Доколкото разбрах, има процедури за кандидатстване за това пред ICANN.

### Демонстрация на ползите от отворени данни

Друга идея на екипа на министъра е да се направи демонстрация на бизнес-ползите от отворени данни и платформи. За целта, той ни попита има ли как с демонстрационна цел да се направи "единна точка за достъп до отворени данни" - нещо като портал, който обобщава различни масиви от данни, отворени от различни агенции, министерства и прочее. Данните във въпросния портал трябва да са:

- публично достъпни
- машинно четими
- максимално полезни за крайния потребител

За конкретна демонстрация на реални ползи, предложението е да се разработи семпло приложение, стъпващо върху данните в портала, комбиниращо ги по креативен и полезен за крайния потребител начин и разработено с максимално отворен процес - отворен код, свободен лиценз, гъвкави методологии и т.н.

### Държавен системен администратор

Узряла е идеята да има държавна организация, под чиято шапка да се консолидират различни IT-ресурси на държавата. Една възможна реализация би била компания, притежавана изцяло от държавата, която да е нещо като държавен IT-отдел. Би могло дори всички IT-отдели, разхвърляни из министерства, агенции и администрации, да се обединят в тази централизирана структура.

Причината да не е възможно Информационно обслужване да бъде използвано за тази цел е, че 0.5% от ИО се държат от частни инвеститори, което поражда нуждата ИО да бъде дружество, ориентирано към печалба. За разлика от това, когато дружеството е изцяло държавно, евентуална печалба би могла да се преразпределя за research или други обществени каузи.

Въпросният държавен системен администратор би имал за цел и да поема поддръжката на различни системи, притежание на държавата, още преди гаранцията им да изтече. Даде се пример, че за някои проекти гаранцията за хардуера е 2 г., а за софтуера - само една - и после няма кой да поддържа, променя и т.н.

## Ангажименти на Общество.бг

Поехме следните ангажименти:

- Да дадем мнение дали "Общество.бг" има интерес да поеме ролята на регистър на top-level domain (TLD) на кирилица, от рода на ".бг". Срокът за решението ни е до 28 август. По всяка вероятност ще отклоним поканата, тъй като не разполагаме с капацитета и мотивацията за това бизнес-начинание.
- Да предложим платформа за обсъждане на законопроекта за изменение и допълнение на ЗЕУ, която евентуално да се използва за публично онлайн обсъждане на въпросния текст. Целта е увеличаване на обществената ангажираност по темата и достигане на по-голямо ниво на публичност. Срокът е 28 август.
- Да инсталираме тестово копие на портала за отворени данни CKAN и да го захраним с поне два реални източника от вече налични публични данни. Впоследствие да съставим приложение, което да използва въпросния портал и наличните в него, консолидирани масиви от данни, за да предостави нова услуга в полза на краен потребител. Цел - да се демонстрират ползите от отворени данни и технологии. Всички примери в проекта ще бъдат реализирани с отворен код, от ден нула, за максимална прозрачност. Срокът за прототипа на CKAN, без приложението, е 28 август.

Следващата ни среща ще бъде четвъртък, 28 август, от 16:00 ч.

_Тези бележки не покриват всички детайли около срещата. При интерес към подробности, свържете се с някой от присъствалите._

Митьо
